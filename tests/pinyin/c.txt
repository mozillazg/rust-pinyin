黔无驴，有好事者，船载以入；至则无可用，放之山下。
虎见之，庞然大物也，以为神。
蔽林间窥之，稍出近之，慭慭然莫相知。
他日，驴一鸣，虎大骇远遁，以为且噬已也，甚恐！
然往来视之，觉无异能者，益习其声，又近出前后，终不敢搏。
稍近益狎，荡倚冲冒。
驴不胜怒，蹄之。
虎因喜，计之曰：“技止此耳！”
因跳踉大阚，断其喉，尽其肉，乃去。

噫！形之庞也类有德；声之宏也类有能。
向不出其技，虎虽猛，疑畏，卒不敢取，今若是焉，悲夫！
